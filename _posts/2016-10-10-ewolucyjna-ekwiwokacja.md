---
published: true
title: Ewolucyjna ekwiwokacja
---

Słowo „dobry” posiada wiele znaczeń. Przykładowo, jeżeli jakiś mężczyzna
ustrzeliłby swoją babcię z odległości pięciuset jardów, nazwałbym go dobrym
strzelcem, ale niekoniecznie dobrym człowiekiem.
**– G. K. Chesterton**

Wyobraźmy sobie następującą komiczną sytuację. Dwoje
dżentelmenów prowadzi dysputę nad wielkością zamku. Jeden
rozrywa swe szaty twierdząc, że jest on bardzo, bardzo duży,
wręcz kolosalny, drugi, z kolei, twierdzi, że jest zdecydowanie za
mały. Przy czym pierwszy dyskutant wypowiadając słowo
zamek ma przed oczyma ogromną średniowieczną budowlę,
drugi zaś, wypowiadając zamek, wzrok utkwiony ma w
mechanizmie zabezpieczającym w drzwiach.

Debata pomiędzy kreacjonistami a ewolucjonistami często
niestety niewiele się różni od powyższej. Jej uczestnicy muszą
klarownie definiować terminy, którymi się posługują. W innym
przypadku, dyskusja będzie jałowa i każdy będzie posiadał
własne wyobrażenia na temat tego czym jest ewolucja lub
kreacjonizm.

Słowa mogą posiadać wiele znaczeń. Takie słowa, o wielu
różnych znaczeniach, nazywamy wyrazami polisemicznymi. W
wieloznaczności słów nie ma nic złego. Problem występuje
jednak kiedy ktoś posługując się ową wieloznacznością stara się
dowieść fałszywej tezy. Taka osoba popełnia wtedy błąd
ekwiwokacji.


Przykładem takiego niepoprawnego argumentowania
obarczonego logicznym błędem ekwiwokacji, jest następujący
sylogizm:

1. Ciało człowieka zbudowane jest z komórek.
2. Komórka to urządzenie telekomunikacyjne.
3. Wniosek: ciało człowieka zbudowane jest z urządzeń
telekomunikacyjnych.

W pierwszej przesłance, przez „komórkę” mamy na myśli
najmniejszą strukturalną i funkcjonalną jednostkę organizmów
żywych. W drugiej przesłance poprzez komórkę definiujemy coś
zupełnie innego: urządzenie służące do bezprzewodowej
komunikacji. Toteż zmieniając pierwotne znaczenie słowa
„komórka” dowiedliśmy absurdalnej tezy.

Termin: „ewolucja” także posiada szeroki wachlarz znaczeń.
Pozwolę sobie wypunktować niektóre. 

1. Zmiana organizmu w czasie (swoją drogą – jest to bardzo kiepska
definicja. Coś na wzór: stół to kawał drewna).
2. „LUCA” (ang. Last Universal Common Ancestor) – hipoteza, że
wszystkie organizmy żywe są ze sobą spokrewnione.
3. Mechanizmy odpowiedzialne za bioróżnorodność takie jak: mutacje i
naturalna selekcja.
4. Hipoteza „ślepego zegarmistrza”: idea, że informacja genetyczna
została wytworzona w procesie „doboru kumulatywnego”. Krytyka w
tym miejscu:
5. Abstrakcyjny proces przemian odbywający się na przestrzeni czasu
np.: ewolucja komputerów, ewolucja komórek, ewolucja marki,
ewolucja loga, ewolucja kultury, ewolucja nauki.
6. Mikroewolucja: procesy polegające na różnicowaniu genetycznym
wewnątrz populacji powodowane przez mutacje, dryf genetyczny i
selekcję naturalną warunkowaną lokalnymi czynnikami środowiska.
7. Ewolucja od cząsteczek do człowieka, czyli opowieść o tym jak gaz
wodorowy stał się człowiekiem tylko i wyłącznie dzięki procesom
naturalnym.
8. Dewolucja - degradacja estetyczna gatunków, redukcja informacji genetycznej,
wymieranie gatunków, utrata narządów, aberracje
morfologiczne, choroby genetyczne.

Widzimy więc, że w przypadku tak dużej liczby definicji 
czym ewolucja może być, istnieje duże
prawdopodobieństwo popadnięcia w ekwiwokację.
